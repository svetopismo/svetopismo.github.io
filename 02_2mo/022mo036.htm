<html>
<head>
<meta http-equiv="Content-Type" content="text/html; charset=utf-8" />
<title>2. Mojsijeva, glava 36</title>
</head>
<body background="../../slike/pozadina.gif">
<p align="center"><font size="4" face="Arial"><strong>2. Мојсијева, глава 36</strong></font></p>
<p>&nbsp;</p>
<font size="3" face="Arial">

<p><a name="1"></a>1. И стаде радити Веселеило и Елијав и сви људи вешти, којима беше Господ дао мудрост и разум да умеју радити сваки посао за службу у светињи, и све што је заповедио Господ.<br>
<div align="right"><small><em><a href="022MO028.HTM#3">2 Мој. 28:3</a>, <a href="022MO031.HTM#6">2 Мој. 31:6</a>, <a href="022MO035.HTM#10">2 Мој. 35:10</a>, <a href="022MO035.HTM#35">2 Мој. 35:35</a>, <a href="../03_3MO/033MO004.HTM#6">3 Мој. 4:6</a>, <a href="../03_3MO/033MO019.HTM#30">3 Мој. 19:30</a>, <a href="../04_4MO/044MO018.HTM#5">4 Мој. 18:5</a>, <a href="../04_4MO/044MO030.HTM#9">4 Мој. 30:9</a>, <a href="../11_1CA/111CA006.HTM#16">1 Цар. 6:16</a>, <a href="../13_1DN/131DN028.HTM#21">1 Дн. 28:21</a>, <a href="../18_JOV/18JOV032.HTM#8">Јов 32:8</a>, <a href="../19_PSA/19PSA096.HTM#6">Псал. 96:6</a>, <a href="../19_PSA/19PSA134.HTM#2">Псал. 134:2</a>, <a href="../19_PSA/19PSA150.HTM#1">Псал. 150:1</a>, <a href="../20_PRI/20PRI002.HTM#6">Приче 2:6</a>, <a href="../20_PRI/20PRI025.HTM#8">Приче 25:8</a>, <a href="../23_ISA/23ISA028.HTM#26">Иса. 28:26</a>, <a href="../23_ISA/23ISA063.HTM#18">Иса. 63:18</a>, <a href="../25_PLA/25PLA001.HTM#10">Плач 1:10</a></em></small></div></p>

<p><a name="2"></a>2. И позва Мојсије Веселеила и Елијава и све људе веште, којима Господ даде мудрост у срце, које год подиже срце њихово да дођу да раде тај посао.<br>
<div align="right"><small><em><a href="022MO035.HTM#2">2 Мој. 35:2</a>, <a href="022MO035.HTM#26">2 Мој. 35:26</a>, <a href="../13_1DN/131DN029.HTM#5">1 Дн. 29:5</a></em></small></div></p>

<p><a name="3"></a>3. И узеше од Мојсија све прилоге, које донесоше синови Израиљеви да се уради дело за службу у светињи. Али још доношаху к њему драговољне прилоге свако јутро.<br>
<div align="right"><small><em><a href="022MO035.HTM#27">2 Мој. 35:27</a></em></small></div></p>

<p><a name="4"></a>4. Тада дођоше сви вешти људи, који рађаху дело за светињу, сваки од свог посла, који рађаху,</p>

<p><a name="5"></a>5. И рекоше Мојсију говорећи: Више доноси народ него што треба да се уради дело, које је Господ заповедио да се уради.<br>
<div align="right"><small><em><a href="../47_2KO/472KO008.HTM#2">2 Кор. 8:2</a></em></small></div></p>

<p><a name="6"></a>6. И заповеди Мојсије да се огласи по логору говорећи: Ни човек ни жена да не доноси више прилоге за светињу. И забрани се народу да не доноси.</p>

<p><a name="7"></a>7. Јер беше свега доста да се уради све дело, и још претецаше.</p>

<p><a name="8"></a>8. И људи вешти између оних, који радише ово дело, начинише шатор од десет завеса од танког платна узведеног и од порфире и од скерлета и од црвца, с херувимима, вешто везеним начинише.<br>
<div align="right"><small><em><a href="../01_1MO/011MO003.HTM#24">1 Мој. 3:24</a>, <a href="022MO026.HTM#1">2 Мој. 26:1</a>, <a href="../11_1CA/111CA006.HTM#23">1 Цар. 6:23</a>, <a href="../14_2DN/142DN001.HTM#3">2 Дн. 1:3</a>, <a href="../14_2DN/142DN003.HTM#10">2 Дн. 3:10</a>, <a href="../18_JOV/18JOV032.HTM#8">Јов 32:8</a>, <a href="../20_PRI/20PRI010.HTM#8">Приче 10:8</a>, <a href="../20_PRI/20PRI015.HTM#14">Приче 15:14</a>, <a href="../20_PRI/20PRI016.HTM#1">Приче 16:1</a>, <a href="../20_PRI/20PRI018.HTM#15">Приче 18:15</a>, <a href="../20_PRI/20PRI021.HTM#1">Приче 21:1</a>, <a href="../26_JZK/26JZK001.HTM#5">Језек. 1:5</a>, <a href="../26_JZK/26JZK001.HTM#26">Језек. 1:26</a>, <a href="../26_JZK/26JZK010.HTM#1">Језек. 10:1</a></em></small></div></p>

<p><a name="9"></a>9. У дужину беше један завес од двадесет и осам лаката а у ширину од четири лакта; сви завеси беху једне мере.</p>

<p><a name="10"></a>10. И саставише пет завеса један с другим, и пет других завеса саставише један с другим.</p>

<p><a name="11"></a>11. И начинише петље од порфире по крају првог завеса на оној страни где ће се саставити с другим; и тако начинише на сваком завесу по крају где ће се саставити с другим.</p>

<p><a name="12"></a>12. Педесет петаља начинише на првом завесу, и педесет петаља начинише на крају сваког завеса где се саставља с другим; петље беху једна према другој.<br>
<div align="right"><small><em><a href="022MO026.HTM#5">2 Мој. 26:5</a></em></small></div></p>

<p><a name="13"></a>13. И начинише педесет златних кука, и саставише кукама завесе један с другим; тако се шатор састави.</p>

<p><a name="14"></a>14. И начинише завесе од кострети за наслон над шатором; једанаест таквих завеса начинише.<br>
<div align="right"><small><em><a href="022MO026.HTM#7">2 Мој. 26:7</a></em></small></div></p>

<p><a name="15"></a>15. У дужину беше један завес од тридесет лаката а у ширину од четири лакта; једне мере беше свих једанаест завеса.</p>

<p><a name="16"></a>16. И саставише пет завеса заједно, а других шест завеса заједно.</p>

<p><a name="17"></a>17. И начинише педесет петаља по крају једног завеса где се саставља са другим, и педесет петаља начинише по крају другог завеса да се састави.</p>

<p><a name="18"></a>18. И начинише педесет кука од бронзе да се састави наслон.</p>

<p><a name="19"></a>19. И начинише покривач на наслон од кожа овнујских црвених обојених, и покривач од кожа јазавичијих озго.<br>
<div align="right"><small><em><a href="022MO026.HTM#14">2 Мој. 26:14</a></em></small></div></p>

<p><a name="20"></a>20. И начинише даске шатору од дрвета ситима, које ће стајати право.<br>
<div align="right"><small><em><a href="022MO025.HTM#5">2 Мој. 25:5</a>, <a href="022MO025.HTM#10">2 Мој. 25:10</a>, <a href="../04_4MO/044MO025.HTM#1">4 Мој. 25:1</a>, <a href="../05_5MO/055MO010.HTM#3">5 Мој. 10:3</a>, <a href="../06_ISU/06ISU002.HTM#1">Ис.Н. 2:1</a></em></small></div></p>

<p><a name="21"></a>21. Даска беше дуга десет лаката а подруг лакта широка свака даска.</p>

<p><a name="22"></a>22. По два чепа беху на дасци, један према другом; тако начинише на свим даскама за шатор.</p>

<p><a name="23"></a>23. А ових дасака за шатор начинише двадесет дасака за јужну страну;</p>

<p><a name="24"></a>24. И четрдесет стопица сребрних начинише под двадесет дасака, две стопице под једну даску за два чепа њена, а две стопице под другу даску за два чепа њена.</p>

<p><a name="25"></a>25. Тако и на другој страни шатора, према северу, начинише двадесет дасака,</p>

<p><a name="26"></a>26. И четрдесет стопица сребрних под њих, две стопице под једну даску а две стопице под другу даску.</p>

<p><a name="27"></a>27. А на западној страни шатора начинише шест дасака;</p>

<p><a name="28"></a>28. И још две даске начинише на углове шатору с обе стране;</p>

<p><a name="29"></a>29. Оне беху састављене оздо, и беху састављене озго биочугом; тако начинише с обе стране на два угла.</p>

<p><a name="30"></a>30. И тако беше осам дасака и шеснаест стопица њихових сребрних, по две стопице под сваку даску.</p>

<p><a name="31"></a>31. И начинише преворнице од дрвета ситима: пет за даске на једној страни шатора,<br>
<div align="right"><small><em><a href="022MO026.HTM#26">2 Мој. 26:26</a></em></small></div></p>

<p><a name="32"></a>32. И пет преворница за даске на другој страни шатора, и пет преворница за даске на западној страни шатора до оба угла.</p>

<p><a name="33"></a>33. И начинише преворницу средњу да иде преко среде дасака од једног краја до другог.</p>

<p><a name="34"></a>34. А даске оковаше златом, и биочуге на њих начинише од злата, да у њима стоје преворнице, и оковаше златом преворнице.</p>

<p><a name="35"></a>35. И начинише завес од порфире и од скерлета и од црвца и од танког платна узведеног, с херувимима вешто везеним начинише га.<br>
<div align="right"><small><em><a href="022MO026.HTM#31">2 Мој. 26:31</a>, <a href="../40_MAT/40MAT027.HTM#51">Мат. 27:51</a>, <a href="../58_JEV/58JEV006.HTM#19">Јевр. 6:19</a>, <a href="../58_JEV/58JEV010.HTM#20">Јевр. 10:20</a></em></small></div></p>

<p><a name="36"></a>36. И начинише за њ четири ступа од дрвета ситима, и оковаше их златом, а куке на њима беху од злата, и салише им четири стопице од сребра.</p>

<p><a name="37"></a>37. И начинише завес на врата наслону од порфире и од скерлета и од црвца и од танког платна узведеног везен,<br>
<div align="right"><small><em><a href="022MO026.HTM#36">2 Мој. 26:36</a></em></small></div></p>

<p><a name="38"></a>38. И пет ступова за њ с кукама њиховим, и врхове им и појасе оковаше златом, и пет стопица под њих од бронзе.<br>
<div align="right"><small><em><a href="../11_1CA/111CA007.HTM#16">1 Цар. 7:16</a>, <a href="../14_2DN/142DN004.HTM#12">2 Дн. 4:12</a>, <a href="../24_JER/24JER052.HTM#22">Јер. 52:22</a></em></small></div></p>

</font>
<p>&nbsp;</p>
<p align="center"><img src="../../slike/linija.gif"></p>
<div align="center">
<table border="0">
  <tr>
    <td valign="middle"><a href="022MO035.HTM"><img src="../../slike/p_glava.gif" alt="Prethodna glava" align="right" border="0"></a></td>
    <td valign="top"><a href="#top"><img src="../../slike/vrh.gif" alt="Vrh stranice" align="top" border="0"></a></td>
    <td valign="middle"><a href="022MO037.HTM"><img src="../../slike/s_glava.gif" alt="Sledeca glava" align="left" border="0"></a></td>
  </tr>
  <tr>
    <td valign="middle"><a href="../01_1MO/011MO001.HTM"><img src="../../slike/p_knjiga.gif" alt="Prethodna knjiga" align="right" border="0"></a></td>
    <td></td>
    <td valign="middle"><a href="../03_3MO/033MO001.HTM"><img src="../../slike/s_knjiga.gif" alt="Sledeca knjiga" align="left" border="0"></a></td>
  </tr>
</table>
</div>
</body>
</html>

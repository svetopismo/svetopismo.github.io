<html>
<head>
<meta http-equiv="Content-Type" content="text/html; charset=utf-8" />
<title>1. Carevima, glava 6</title>
</head>
<body background="../../slike/pozadina.gif">
<p align="center"><font size="4" face="Arial"><strong>1. Царевима, глава 6</strong></font></p>
<p>&nbsp;</p>
<font size="3" face="Arial">

<p><a name="1"></a>1. Четири стотине и осамдесете године по изласку синова Израиљевих из земље мисирске, четврте године царовања Соломуновог над Израиљем, месеца Зифа, а то је други месец, поче зидати дом Господу.<br>
<div align="right"><small><em><a href="../19_PSA/19PSA078.HTM#69">Псал. 78:69</a></em></small></div></p>

<p><a name="2"></a>2. А дом што га зида цар Соломун Господу беше у дужину од шездесет лаката, а у ширину од двадесет лаката, а у висину од тридесет лаката.<br>
<div align="right"><small><em><a href="../26_JZK/26JZK004.HTM#1">Језек. 4:1</a>, <a href="../26_JZK/26JZK041.HTM#2">Језек. 41:2</a></em></small></div></p>

<p><a name="3"></a>3. И беше трем пред црквом двадесет лаката дуг, према ширини дома, а десет лаката широк пред домом.<br>
<div align="right"><small><em><a href="111CA007.HTM#21">1 Цар. 7:21</a>, <a href="../14_2DN/142DN029.HTM#17">2 Дн. 29:17</a>, <a href="../26_JZK/26JZK040.HTM#49">Језек. 40:49</a></em></small></div></p>

<p><a name="4"></a>4. И начини прозоре на дому изнутра широке, а споља уске.<br>
<div align="right"><small><em><a href="../26_JZK/26JZK040.HTM#16">Језек. 40:16</a>, <a href="../26_JZK/26JZK041.HTM#26">Језек. 41:26</a></em></small></div></p>

<p><a name="5"></a>5. И уза зид дому начини ходнике свуда унаоколо уза зид дому око цркве и светиње над светињама, и начини клети свуда унаоколо.<br>
<div align="right"><small><em><a href="../26_JZK/26JZK041.HTM#5">Језек. 41:5</a></em></small></div></p>

<p><a name="6"></a>6. Најдоњи ходник беше пет лаката широк, а средњи шест лаката широк, а трећи седам лаката широк; јер начини засеке на дому споља унаоколо, да се греде не улежу у зид од дома.</p>

<p><a name="7"></a>7. А кад зидаху дом, зидаху од камена, који довожаху сасвим приготовљен, те се ни чекић ни секира нити какво оруђе гвоздено не чу у дому кад се зидаше.<br>
<div align="right"><small><em><a href="111CA005.HTM#17">1 Цар. 5:17</a></em></small></div></p>

<p><a name="8"></a>8. Врата од средњег ходника беху на десној страни дома, и излажаше се на завојницу на средњи ходник, и из средњег на трећи.</p>

<p><a name="9"></a>9. Тако сазида дом, и доврши га, и покри дом гредама и даскама кедровим.</p>

<p><a name="10"></a>10. И начинише ходнике око целог дома од пет лаката у висину сваки, и састављаху их с домом греде кедрове.</p>

<p><a name="11"></a>11. Тада дође реч Господња Соломуну говорећи:</p>

<p><a name="12"></a>12. То је дом што градиш; ако узидеш по мојим уредбама, и уствориш моје законе и уздржиш све моје заповести ходећи по њима, потврдићу ти реч своју, коју сам рекао Давиду оцу твом.<br>
<div align="right"><small><em><a href="111CA011.HTM#10">1 Цар. 11:10</a></em></small></div></p>

<p><a name="13"></a>13. И становаћу међу синовима Израиљевим, и нећу оставити народ свој Израиља.<br>
<div align="right"><small><em><a href="../02_2MO/022MO025.HTM#8">2 Мој. 25:8</a>, <a href="../03_3MO/033MO026.HTM#11">3 Мој. 26:11</a>, <a href="../05_5MO/055MO031.HTM#6">5 Мој. 31:6</a>, <a href="../19_PSA/19PSA132.HTM#13">Псал. 132:13</a>, <a href="../47_2KO/472KO006.HTM#16">2 Кор. 6:16</a>, <a href="../58_JEV/58JEV003.HTM#6">Јевр. 3:6</a>, <a href="../58_JEV/58JEV013.HTM#5">Јевр. 13:5</a>, <a href="../66_OTK/66OTK021.HTM#3">Откр. 21:3</a></em></small></div></p>

<p><a name="14"></a>14. И тако сазида Соломун дом, и доврши га.</p>

<p><a name="15"></a>15. И обложи зидове дому изнутра даскама кедровим, од пода дома до врха зидова обложи дрветом изнутра; и под дому обложи даскама јеловим.<br>
<div align="right"><small><em><a href="../26_JZK/26JZK041.HTM#16">Језек. 41:16</a></em></small></div></p>

<p><a name="16"></a>16. И начини преграду од двадесет лаката од једне стране дома до друге од дасака кедрових, од пода до врх зидова; и то начини унутра за шатор, за светињу над светињама.<br>
<div align="right"><small><em><a href="../02_2MO/022MO026.HTM#33">2 Мој. 26:33</a>, <a href="../03_3MO/033MO007.HTM#6">3 Мој. 7:6</a>, <a href="../04_4MO/044MO018.HTM#10">4 Мој. 18:10</a>, <a href="111CA008.HTM#6">1 Цар. 8:6</a>, <a href="../58_JEV/58JEV009.HTM#3">Јевр. 9:3</a></em></small></div></p>

<p><a name="17"></a>17. А дом, црква напред, беше од четрдесет лаката.</p>

<p><a name="18"></a>18. А по даскама кедровим унутра у дому беху изрезане јабуке и цветови развијени, све од кедра тако да се не виђаше нигде камен.</p>

<p><a name="19"></a>19. И светињу над светињама уреди унутра у дому, да се онде намести ковчег завета Господњег.<br>
<div align="right"><small><em><a href="../02_2MO/022MO040.HTM#20">2 Мој. 40:20</a>, <a href="111CA008.HTM#6">1 Цар. 8:6</a></em></small></div></p>

<p><a name="20"></a>20. А светиња над светињама унутра беше двадесет лаката дуга, и двадесет лаката широка, и двадесет лаката висока, и обложи је чистим златом; тако обложи и олтар од кедра.<br>
<div align="right"><small><em><a href="../14_2DN/142DN003.HTM#6">2 Дн. 3:6</a>, <a href="../26_JZK/26JZK041.HTM#4">Језек. 41:4</a></em></small></div></p>

<p><a name="21"></a>21. И тако обложи Соломун дом изнутра чистим златом, и затеже златне ланце пред светињом над светињама, коју такође обложи златом.</p>

<p><a name="22"></a>22. И сав дом обложи златом; тако и сав олтар пред светињом над светињама обложи златом.<br>
<div align="right"><small><em><a href="../02_2MO/022MO030.HTM#1">2 Мој. 30:1</a></em></small></div></p>

<p><a name="23"></a>23. А у светињи над светињама начини два херувима од дрвета маслиновог; десет лаката беше висок сваки.<br>
<div align="right"><small><em><a href="../02_2MO/022MO025.HTM#20">2 Мој. 25:20</a>, <a href="../14_2DN/142DN003.HTM#10">2 Дн. 3:10</a>, <a href="../14_2DN/142DN005.HTM#8">2 Дн. 5:8</a></em></small></div></p>

<p><a name="24"></a>24. А од пет лаката беше једно крило у херувима, и од пет лаката беше друго крило у херувима; десет лаката беше од краја једног крила до краја другог крила.</p>

<p><a name="25"></a>25. Тако и други херувим беше од десет лаката; једне мере и једне направе беху оба херувима.</p>

<p><a name="26"></a>26. Десет лаката беше висок један херувим, тако и други.</p>

<p><a name="27"></a>27. И намести херувиме усред унутрашњег дома, и раширише херувими крила своја тако да крило једног тицаше у један зид, а крило другог херувима тицаше у други зид, а усред дома тицаху крила једно у друго.<br>
<div align="right"><small><em><a href="111CA008.HTM#7">1 Цар. 8:7</a></em></small></div></p>

<p><a name="28"></a>28. И обложи херувиме златом.</p>

<p><a name="29"></a>29. А све зидове дому унаоколо искити резаним херувимима и палмама и развијеним цветовима изнутра и споља.</p>

<p><a name="30"></a>30. И под дому обложи златом изнутра и споља.</p>

<p><a name="31"></a>31. И на уласку у светињу над светињама начини двокрилна врата од дрвета маслиновог, којима прагови с довратницима беху на пет углова.<br>
<div align="right"><small><em><a href="../26_JZK/26JZK041.HTM#23">Језек. 41:23</a>, <a href="../43_JVN/43JVN010.HTM#7">Јован 10:7</a></em></small></div></p>

<p><a name="32"></a>32. И на тим двокрилним вратима од дрвета маслиновог изреза херувиме и палме и развијене цветове, и обложи их златом, и херувиме и палме обложи златом.</p>

<p><a name="33"></a>33. Тако и на уласку у цркву начини прагове од дрвета маслиновог на четири угла;</p>

<p><a name="34"></a>34. И врата двокрилна од дрвета јеловог; на две се стране отвараше једно крило, и на две стране отвараше се друго крило.<br>
<div align="right"><small><em><a href="../26_JZK/26JZK041.HTM#23">Језек. 41:23</a>, <a href="../26_JZK/26JZK041.HTM#24">Језек. 41:24</a></em></small></div></p>

<p><a name="35"></a>35. И изреза на њима херувиме и палме и развијене цветове, и обложи златом све што беше изрезано.</p>

<p><a name="36"></a>36. Потом начини трем унутрашњи од три реда тесаног камена и једног реда дрвета кедровог струганог.<br>
<div align="right"><small><em><a href="../14_2DN/142DN004.HTM#9">2 Дн. 4:9</a>, <a href="../15_JZD/15JZD006.HTM#4">Језд. 6:4</a></em></small></div></p>

<p><a name="37"></a>37. Четврте године месеца Зифа би постављен темељ дому Господњем;</p>

<p><a name="38"></a>38. А једанаесте године месеца Вула, који је осми месец, сврши се дом са свим стварима својим и са свим што му припада. Тако га сазида за седам година.</p>

</font>
<p>&nbsp;</p>
<p align="center"><img src="../../slike/linija.gif"></p>
<div align="center">
<table border="0">
  <tr>
    <td valign="middle"><a href="111CA005.HTM"><img src="../../slike/p_glava.gif" alt="Prethodna glava" align="right" border="0"></a></td>
    <td valign="top"><a href="#top"><img src="../../slike/vrh.gif" alt="Vrh stranice" align="top" border="0"></a></td>
    <td valign="middle"><a href="111CA007.HTM"><img src="../../slike/s_glava.gif" alt="Sledeca glava" align="left" border="0"></a></td>
  </tr>
  <tr>
    <td valign="middle"><a href="../10_2SA/102SA001.HTM"><img src="../../slike/p_knjiga.gif" alt="Prethodna knjiga" align="right" border="0"></a></td>
    <td></td>
    <td valign="middle"><a href="../12_2CA/122CA001.HTM"><img src="../../slike/s_knjiga.gif" alt="Sledeca knjiga" align="left" border="0"></a></td>
  </tr>
</table>
</div>
</body>
</html>

<html>
<head>
<meta http-equiv="Content-Type" content="text/html; charset=utf-8" />
<title>2. Dnevnika, glava 6</title>
</head>
<body background="../../slike/pozadina.gif">
<p align="center"><font size="4" face="Arial"><strong>2. Дневника, глава 6</strong></font></p>
<p>&nbsp;</p>
<font size="3" face="Arial">

<p><a name="1"></a>1. Тада рече Соломун: Господ је рекао да ће наставати у мраку.<br>
<div align="right"><small><em><a href="../02_2MO/022MO020.HTM#21">2 Мој. 20:21</a>, <a href="../03_3MO/033MO016.HTM#2">3 Мој. 16:2</a>, <a href="../11_1CA/111CA008.HTM#12">1 Цар. 8:12</a>, <a href="../19_PSA/19PSA018.HTM#8">Псал. 18:8</a>, <a href="../58_JEV/58JEV012.HTM#18">Јевр. 12:18</a></em></small></div></p>

<p><a name="2"></a>2. А ја сазидах дом Теби за стан и место да у њему наставаш до века.<br>
<div align="right"><small><em><a href="../40_MAT/40MAT023.HTM#21">Мат. 23:21</a></em></small></div></p>

<p><a name="3"></a>3. И окренувши се лицем својим цар благослови сав збор Израиљев, а сав збор Израиљев стајаше.</p>

<p><a name="4"></a>4. И рече: Благословен да је Господ Бог Израиљев, који је говорио својим устима Давиду оцу мом и испунио руком својом, говорећи:</p>

<p><a name="5"></a>5. Од оног дана кад изведох народ свој из земље мисирске, не изабрах града међу свим племенима Израиљевим да се сазида дом где би било име моје, нити изабрах човека који би био вођ народу мом Израиљу,</p>

<p><a name="6"></a>6. Него изабрах Јерусалим да у њему буде име моје, и изабрах Давида да буде над народом мојим Израиљем.<br>
<div align="right"><small><em><a href="../09_1SA/091SA016.HTM#1">1 Сам. 16:1</a>, <a href="../13_1DN/131DN028.HTM#4">1 Дн. 28:4</a>, <a href="142DN007.HTM#16">2 Дн. 7:16</a>, <a href="142DN012.HTM#13">2 Дн. 12:13</a>, <a href="../19_PSA/19PSA048.HTM#1">Псал. 48:1</a>, <a href="../19_PSA/19PSA089.HTM#19">Псал. 89:19</a></em></small></div></p>

<p><a name="7"></a>7. И науми Давид отац мој да сазида дом имену Господа Бога Израиљевог.<br>
<div align="right"><small><em><a href="../10_2SA/102SA007.HTM#2">2 Сам. 7:2</a>, <a href="../11_1CA/111CA005.HTM#3">1 Цар. 5:3</a>, <a href="../13_1DN/131DN017.HTM#1">1 Дн. 17:1</a></em></small></div></p>

<p><a name="8"></a>8. Али Господ рече Давиду, оцу мом: Што си наумио сазидати дом имену мом, добро си учинио што си то наумио.<br>
<div align="right"><small><em><a href="../11_1CA/111CA008.HTM#18">1 Цар. 8:18</a>, <a href="../47_2KO/472KO008.HTM#12">2 Кор. 8:12</a></em></small></div></p>

<p><a name="9"></a>9. Али нећеш ти сазидати тај дом, него син твој који ће изаћи из бедара твојих, он ће сазидати дом имену мом.</p>

<p><a name="10"></a>10. И тако испуни Господ реч своју коју је рекао, јер устах на место оца свог Давида и седох на престо Израиљев, као што је рекао Господ, и сазидах овај дом имену Господа Бога Израиљевог.</p>

<p><a name="11"></a>11. И наместих овде ковчег, у коме је завет Господњи што је учинио синовима Израиљевим.<br>
<div align="right"><small><em><a href="../02_2MO/022MO040.HTM#20">2 Мој. 40:20</a>, <a href="142DN005.HTM#10">2 Дн. 5:10</a></em></small></div></p>

<p><a name="12"></a>12. Потом стаде Соломун пред олтар Господњи, пред свим збором Израиљевим, и подиже руке своје.<br>
<div align="right"><small><em><a href="../11_1CA/111CA008.HTM#22">1 Цар. 8:22</a>, <a href="../15_JZD/15JZD009.HTM#5">Језд. 9:5</a>, <a href="../40_MAT/40MAT021.HTM#12">Мат. 21:12</a>, <a href="../54_1TI/541TI002.HTM#8">1 Тим. 2:8</a></em></small></div></p>

<p><a name="13"></a>13. А беше начинио Соломун подножје од бронзе и метнуо га насред трема, пет лаката дуго и пет лаката широко, а три лакта високо; па стаде на њ, и клече на колена пред свим збором Израиљевим, и подиже руке своје к небу.</p>

<p><a name="14"></a>14. И рече: Господе Боже Израиљев! Нема Бога таквог какав си Ти ни на небу ни на земљи, који чуваш завет и милост слугама, који ходе пред Тобом свим срцем својим;<br>
<div align="right"><small><em><a href="../01_1MO/011MO005.HTM#24">1 Мој. 5:24</a>, <a href="../02_2MO/022MO015.HTM#11">2 Мој. 15:11</a>, <a href="../05_5MO/055MO004.HTM#39">5 Мој. 4:39</a>, <a href="../10_2SA/102SA007.HTM#22">2 Сам. 7:22</a>, <a href="../19_PSA/19PSA086.HTM#8">Псал. 86:8</a>, <a href="../27_DAN/27DAN009.HTM#4">Дан. 9:4</a></em></small></div></p>

<p><a name="15"></a>15. Који си испунио слузи свом Давиду, оцу мом, шта си му рекао; шта си устима својим рекао то си руком својом испунио, као што се види данас.<br>
<div align="right"><small><em><a href="../13_1DN/131DN022.HTM#9">1 Дн. 22:9</a></em></small></div></p>

<p><a name="16"></a>16. Сада дакле, Господе Боже Израиљев, држи Давиду оцу мом шта си му рекао говорећи: Неће ти нестати човека испред мене који би седео на престолу Израиљевом, само ако ушчувају синови твоји пут свој ходећи по закону мом, као што си ти ходио преда мном.<br>
<div align="right"><small><em><a href="../19_PSA/19PSA132.HTM#12">Псал. 132:12</a></em></small></div></p>

<p><a name="17"></a>17. Сада дакле, Господе Боже Израиљев, нека се потврди реч Твоја коју си рекао слузи свом Давиду.</p>

<p><a name="18"></a>18. Али, хоће ли доиста Бог становати на земљи? Ето, небо, и небеса над небесима не могу Те обухватити, а камоли овај дом што га сазидах.<br>
<div align="right"><small><em><a href="142DN002.HTM#6">2 Дн. 2:6</a>, <a href="../19_PSA/19PSA113.HTM#5">Псал. 113:5</a>, <a href="../23_ISA/23ISA066.HTM#1">Иса. 66:1</a>, <a href="../44_DEL/44DEL007.HTM#49">Дела 7:49</a></em></small></div></p>

<p><a name="19"></a>19. Али погледај на молитву слуге свог и на молбу његову, Господе Боже мој, чуј вику и молитву којом Ти се данас моли слуга Твој.</p>

<p><a name="20"></a>20. Да буду очи Твоје отворене над домом овим дању и ноћу, над овим местом, где си рекао да ћеш наместити име своје, да чујеш молитву којом ће се молити слуга Твој на овом месту.<br>
<div align="right"><small><em><a href="../19_PSA/19PSA033.HTM#18">Псал. 33:18</a>, <a href="../19_PSA/19PSA034.HTM#15">Псал. 34:15</a>, <a href="../27_DAN/27DAN006.HTM#10">Дан. 6:10</a></em></small></div></p>

<p><a name="21"></a>21. Чуј молбе слуге свог и народа свог Израиља, којима ће се молити на овом месту, чуј с места где станујеш, с неба, чуј и смилуј се.<br>
<div align="right"><small><em><a href="../23_ISA/23ISA043.HTM#25">Иса. 43:25</a>, <a href="../23_ISA/23ISA044.HTM#22">Иса. 44:22</a></em></small></div></p>

<p><a name="22"></a>22. Кад ко згреши ближњему свом, те му се да заклетва, да се закуне, и заклетва дође пред Твој олтар у овом дому,</p>

<p><a name="23"></a>23. Ти чуј с неба, и учини, и суди слугама својим плаћајући кривцу и дела његова обраћајући на његову главу, а правога правдајући и плаћајући му по правди његовој.<br>
<div align="right"><small><em><a href="../20_PRI/20PRI001.HTM#31">Приче 1:31</a>, <a href="../23_ISA/23ISA003.HTM#11">Иса. 3:11</a>, <a href="../45_RIM/45RIM002.HTM#8">Рим. 2:8</a></em></small></div></p>

<p><a name="24"></a>24. И кад се разбије пред непријатељем народ Твој Израиљ зато што Ти згреше, па се обрате и дају славу имену Твом и помоле Ти се и замоле Те у овом дому,<br>
<div align="right"><small><em><a href="../05_5MO/055MO032.HTM#15">5 Мој. 32:15</a>, <a href="../07_SUD/07SUD002.HTM#11">Суд. 2:11</a>, <a href="../07_SUD/07SUD002.HTM#14">Суд. 2:14</a>, <a href="../19_PSA/19PSA051.HTM#4">Псал. 51:4</a></em></small></div></p>

<p><a name="25"></a>25. Ти чуј с неба, и опрости грех народу свом Израиљу, и доведи их опет у земљу, коју си дао њима и оцима њиховим.</p>

<p><a name="26"></a>26. Кад се затвори небо, те не буде дажда зато што згреше Теби, па Ти се замоле на овом месту и даду славу имену Твом и од греха се свог обрате, кад их намучиш,<br>
<div align="right"><small><em><a href="../03_3MO/033MO026.HTM#19">3 Мој. 26:19</a>, <a href="../05_5MO/055MO026.HTM#15">5 Мој. 26:15</a>, <a href="142DN007.HTM#13">2 Дн. 7:13</a>, <a href="../42_LUK/42LUK004.HTM#25">Лука 4:25</a></em></small></div></p>

<p><a name="27"></a>27. Ти чуј с неба, и опрости грех слугама својим и народу свом Израиљу показавши им пут добри којим ће ходити, и пусти дажд на земљу своју коју си дао народу свом у наследство.<br>
<div align="right"><small><em><a href="../05_5MO/055MO026.HTM#15">5 Мој. 26:15</a>, <a href="../19_PSA/19PSA094.HTM#12">Псал. 94:12</a>, <a href="../38_ZAH/38ZAH010.HTM#1">Зах. 10:1</a>, <a href="../43_JVN/43JVN006.HTM#45">Јован 6:45</a></em></small></div></p>

<p><a name="28"></a>28. Кад буде глад у земљи, кад буде помор, суша или медљика, скакавци или гусенице кад буду, или га стегне непријатељ његов у земљи његовој властитој, или како год зло и каква год болест,<br>
<div align="right"><small><em><a href="142DN020.HTM#9">2 Дн. 20:9</a></em></small></div></p>

<p><a name="29"></a>29. Сваку молбу и сваку молитву, која буде од кога год човека или од свега народа Твог Израиља, ко позна муку своју и бол свој, и подигне руке своје у овом дому,</p>

<p><a name="30"></a>30. Ти чуј с неба, из стана свог, и опрости и подај свакоме по путевима његовим, шта знаш у срцу његовом, јер Ти сам знаш срца синова човечијих;<br>
<div align="right"><small><em><a href="../13_1DN/131DN028.HTM#9">1 Дн. 28:9</a>, <a href="../19_PSA/19PSA011.HTM#4">Псал. 11:4</a></em></small></div></p>

<p><a name="31"></a>31. Да Те се боје ходећи путевима Твојим докле су год живи на земљи, коју си дао оцима нашим.</p>

<p><a name="32"></a>32. И иностранац који није од народа Твог Израиља, него дође из далеке земље имена ради Твог великог и руке Твоје крепке и мишице Твоје подигнуте, кад дође и помоли се у овом дому,<br>
<div align="right"><small><em><a href="../05_5MO/055MO004.HTM#6">5 Мој. 4:6</a>, <a href="../19_PSA/19PSA113.HTM#3">Псал. 113:3</a>, <a href="../23_ISA/23ISA056.HTM#3">Иса. 56:3</a>, <a href="../39_MAL/39MAL001.HTM#11">Мал. 1:11</a>, <a href="../43_JVN/43JVN010.HTM#16">Јован 10:16</a>, <a href="../44_DEL/44DEL008.HTM#27">Дела 8:27</a></em></small></div></p>

<p><a name="33"></a>33. Ти чуј с неба, из стана свог, и учини све за шта повиче к Теби онај странац, да би познали сви народи на земљи име Твоје и бојали се Тебе, као народ Твој Израиљ, и да би знали да је име Твоје призвано над овај дом, који сазидах.</p>

<p><a name="34"></a>34. Кад народ Твој изиђе на војску на непријатеље своје путем којим га пошаљеш, и помоле Ти се окренувши се ка граду овом, који си изабрао, и к овом дому, који сам сазидао имену Твом,</p>

<p><a name="35"></a>35. Чуј с неба молбу њихову и молитву њихову, и добави им правицу.</p>

<p><a name="36"></a>36. Кад Ти згреше, јер нема човека који не греши, и разгневивши се на њих даш их непријатељима, те их заробе и одведу у земљу далеку или која је близу,<br>
<div align="right"><small><em><a href="../18_JOV/18JOV015.HTM#14">Јов 15:14</a>, <a href="../20_PRI/20PRI020.HTM#9">Приче 20:9</a>, <a href="../21_PRO/21PRO007.HTM#20">Проп. 7:20</a></em></small></div></p>

<p><a name="37"></a>37. Ако се дозову у земљи у коју буду одведени у ропство и обрате се и стану Ти се молити у земљи ропства свог, и кажу: Сагрешисмо и зло учинисмо и скривисмо;</p>

<p><a name="38"></a>38. И тако се обрате к Теби свим срцем својим и свом душом својом у земљи ропства свог, у коју буду одведени у ропство, и помоле Ти се окренувши се к земљи својој, коју си дао оцима њиховим, и ка граду, који си изабрао, и к дому, који сам сазидао имену Твом,<br>
<div align="right"><small><em><a href="../24_JER/24JER029.HTM#12">Јер. 29:12</a></em></small></div></p>

<p><a name="39"></a>39. Тада чуј с неба, из стана свог, молбу њихову и молитву њихову, и добави им правицу, и опрости народу свом шта Ти буду згрешили.</p>

<p><a name="40"></a>40. Тако, Боже мој, нека буду очи Твоје отворене и уши Твоје пригнуте на молбу у овом месту.</p>

<p><a name="41"></a>41. И тако, стани, Господе Боже, на почивалишту свом, Ти и ковчег силе Твоје; свештеници Твоји, Господе Боже, нека се обуку у спасење, и свеци Твоји нека се радују добру.<br>
<div align="right"><small><em><a href="../13_1DN/131DN028.HTM#2">1 Дн. 28:2</a>, <a href="../16_NEM/16NEM009.HTM#25">Нем. 9:25</a>, <a href="../19_PSA/19PSA132.HTM#8">Псал. 132:8</a>, <a href="../19_PSA/19PSA132.HTM#16">Псал. 132:16</a>, <a href="../23_ISA/23ISA061.HTM#10">Иса. 61:10</a></em></small></div></p>

<p><a name="42"></a>42. Господе Боже, немој одвратити лице своје од помазаника свог; опомињи се милости обећане Давиду слузи Твом.<br>
<div align="right"><small><em><a href="../19_PSA/19PSA089.HTM#20">Псал. 89:20</a>, <a href="../19_PSA/19PSA089.HTM#28">Псал. 89:28</a>, <a href="../23_ISA/23ISA055.HTM#3">Иса. 55:3</a></em></small></div></p>

</font>
<p>&nbsp;</p>
<p align="center"><img src="../../slike/linija.gif"></p>
<div align="center">
<table border="0">
  <tr>
    <td valign="middle"><a href="142DN005.HTM"><img src="../../slike/p_glava.gif" alt="Prethodna glava" align="right" border="0"></a></td>
    <td valign="top"><a href="#top"><img src="../../slike/vrh.gif" alt="Vrh stranice" align="top" border="0"></a></td>
    <td valign="middle"><a href="142DN007.HTM"><img src="../../slike/s_glava.gif" alt="Sledeca glava" align="left" border="0"></a></td>
  </tr>
  <tr>
    <td valign="middle"><a href="../13_1DN/131DN001.HTM"><img src="../../slike/p_knjiga.gif" alt="Prethodna knjiga" align="right" border="0"></a></td>
    <td></td>
    <td valign="middle"><a href="../15_JZD/15JZD001.HTM"><img src="../../slike/s_knjiga.gif" alt="Sledeca knjiga" align="left" border="0"></a></td>
  </tr>
</table>
</div>
</body>
</html>
